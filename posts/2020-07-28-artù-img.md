---
layout: layouts/post.njk
title: Alaska
description: Miao a tutti, sono alaska!
date: 2020-04-18
featuredImage: /images/uploads/alaskina.jpeg
---


L'Alaska si trova nella parte nord-occidentale degli Stati Uniti d'America ed è uno dei 2 Stati (con Hawaii) che non confina con nessuno degli altri, poichè è diviso dal resto del Paese dal Canada; è anche l'unico ad avere una superficie superiore al milione di chilometri quadrati ed è inoltre di gran lunga il più esteso, visto che la sua area è quasi due volte e mezzo maggiore rispetto a quella del Texas, che occupa il secondo posto.\
\
L'Alaska ha una storia particolare, in quanto fino al 1867 faceva parte dell'Impero russo, che vendette questo territorio agli Stati Uniti d'America per 7.200.000 dollari; il 3 Gennaio del 1959 divenne il 49° Stato degli USA, qualche mese prima rispetto alle Hawaii.\
\
Il territorio è in gran parte montuoso, qui si trovano l'unica montagna nordamericana più alta di 6.000 metri, il Denali, e le altre montagne più elevate degli USA; solo le zone attorno ai grandi fiumi (Yukon e Kuskokwim) e sulla costa artica sono pianeggianti, l'Alaska ha uno sviluppo costiero superiore a quello di tutto il resto degli Stati Uniti, sia perchè la costa è molto frastagliata, specialmente nella parte meridionale dello Stato, sia per la presenza di un grandissimo numero di isole, 8 delle quali compaiono nella lista delle 10 maggiori isole americane.\
\
L'Alaska è bagnata da diversi mari, dal Mar Glaciale Artico a nord, dal Mare dei Ciukci e dal Mare di Bering ad ovest ed infine dal Golfo di Alaska e dall'Oceano Pacifico a sud e sud-ovest.\
\
Vista la posizione e con una parte dello Stato sopra il Circolo Polare Artico, l'Alaska è anche quello meno densamente popolato ed il terzultimo come popolazione, precede infatti soltanto Vermont e Wyoming; è presente una sola vera e propria città, Anchorage, in cui vivono i 2/5 degli abitanti dell'intero Stato, altre due cittadine si attestano di poco sopra ai 30.000 abitanti, la capitale Juneau e Fairbanks.\
\
L'economia si basa innanzitutto sull'industria estrattiva e di trasporto delle risorse naturali, in primis petrolio, gas naturale, carbone, oro ed altri minerali, legname; diversa forza lavoro è poi impiegata in ambito governativo e militare, il turismo è in crescita grazie agli splendidi paesaggi che può offrire l'Alaska.